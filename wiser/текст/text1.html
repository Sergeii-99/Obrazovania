Під аутизмом у широкому сенсі розуміють зазвичай яскраво виражене усамітнення, прагнення уникати контактів, стійке бажання існування у власному світі. І звісно, такі діти мають свої труднощі в процесі соціалізації та навчання.
    Ураховуючи активне впровадження інклюзивної форми навчання дітей з особливими освітніми потребами особливої актуальності набуває проблема організації інклюзивного навчання дітей з РАС, що і обумовило вибір теми наукової розвідки.
    В процесі навчання порушення адекватного емоційного зв'язку дитини з РАС з іншими людьми, ігнорування, занурення в себе, тривога і напруженість при наполегливих спробах залучити таку дитину до взаємодії викликають складнощі з розумінням почутого або прочитаного, заучування матеріалу напам’ять без розуміння змісту, наполягання на достеменному дотриманні правил і виконанні деяких дій конкретним способом, труднощі в узагальненні та використанні вивченого, нездатність приймати рішення і таке інше.
    У спілкуванні з однолітками та дорослими теж можна відзначити певні особливості: брак розуміння дій та мотивів оточуючих, відсутність переживання за інших, нездатність ділитися, постійне бажання робити все посвоєму, нав’язливі теми при розмові (найчастіше розмова несе односторонній характер), незвичність системи комунікацій для спілкування з оточуючими тощо.
    Проте кожна дитина індивідуальна і має свої особливі потреби. Себто двоє учнів з розладами аутистичного спектру все одно будуть відрізнятися між собою та від інших дітей у своїх потребах та особливостях. Тому для надання якісної підтримки та проведення виховної та навчальної роботи необхідно знати та розуміти труднощі, які має кожна дитина з аутизмом, і як вони впливають на її розвиток, поведінку та здібності.
    Але крім труднощів діти з РАС мають і свої сильні сторони. Така їх риса як любов до ритуалів та повторень має певні переваги: чіткий розклад, відповідальність, здатність виконувати довготривалу та одноманітну роботу, схильність до впорядкованості та завершеності. Також можна виділити здатність до запам’ятовування знакових систем, переважання невербального інтелекту, добре орієнтування у просторі та часі.
    Отже, перед тим, як розпочати здійснювати систематичний вплив на розвиток дитини, необхідно визначити наявний стан її розвитку. Для цього група фахівців, які безпосередньо взаємодіють з нею, вивчає можливості, сильні якості дитини, її інтереси, захоплення, вміння, а також – її потреби та труднощі, з якими вона стикається. Також звертають особливу увагу на особливості пізнавальної (пам’ять, увага, сприймання, мислення, мовлення тощо) та психомоторної сфер діяльності учня.